<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
<title>Halfdan Svartes Saga</title>
</head>
<body>
	<h2 id="s1">1. Del</h2>
	<p>Halvdan var årsgammel da faren falt. Åsa, mor hans, reiste straks vest
		til Agder med ham, slo seg ned der og tok det rike som far hennes hadde hatt.
		Der vokste Halvdan opp, han ble snart stor og sterk, han var svart i håret,
		og ble kalt Halvdan Svarte. Da han var atten år gammel, fikk han kongedømme
		på Agder, like etter reiste han til Vestfold og delte riket der med broren
		Olav. Samme høst drog han med en hær til Vingulmark mot kong Gandalv, de
		hadde mang en strid og det var seier på begge sider, men til slutt ble de
		forlikt; Halvdan skulle ha halve Vingulmark, slik som Gudrød, far hans hadde
		hatt før. Etterpå tok kong Halvdan opp på Romerike og la det under seg. Dette
		fikk kong Sigtrygg greie på, sønn til Øystein; han holdt til på Hedmark og
		hadde lagt Romerike under seg. Så gikk kong Sigtrygg med en hær mot kong
		Halvdan, det ble et stort slag, og Halvdan vant; men da flukten begynte,
		traff ei pil kong Sigtrygg under venstre armen, og så falt han der. Nå la
		Halvdan hele Romerike under seg. En annen sønn til kong Øystein het Øystein,
		han var kong Sigtryggs bror og konge på Hedmark. Og da Halvdan hadde reist ut
		til Vestfold igjen, kom kong Øystein med hæren sin ut på Romerike, og la
		store deler av landet der under seg.</p>
	<h2 id="s2">2. Del</h2>
	<p>Halvdan Svarte fikk vite at det var ufred på Romerike; han samlet da en
		hær og drog mot kong Øystein; det kom til strid, og Halvdan seiret; Øystein
		flyktet opp til Hedmark. Kong Halvdan fulgte etter ham med sin hær opp til
		Hedmark, der hadde de enda en strid, og Halvdan seiret; Øystein flyktet nord
		til Gudbrandsdalen til Gudbrand herse, og samlet seg en hær igjen der oppe.
		Lenger utpå vinteren kom han ned til Hedmark. Han møtte Halvdan Svarte på den
		store øya som ligger i Mjøsa, der ble det slag, der falt mange på begge
		sider, men Halvdan seiret. Guttorm falt, sønn til Gudbrand herse, han var den
		beste unge mannen de hadde på Opplanda. Øystein flyktet nord i Gudbrandsdalen
		igjen. Nå sendte han en frende, Hallvard Skalk, til kong Halvdan for å be om
		forlik, og for frendskaps skyld gav Halvdan fra seg halve Hedmark til kong
		Øystein. Halvdan la under seg Toten og det som heter Land; så tok han
		Hadeland også, og nå var han en mektig konge.</p>
	<h2 id="s3">3. Del</h2>
	<p>Halvdan Svarte fikk ei kone som het Ragnhild, hun var datter til Harald
		Gullskjegg, som var konge i Sogn. De fikk en sønn, og kong Harald gav ham
		sitt eget navn; denne gutten vokste opp i Sogn hos morfaren kong Harald.
		Harald var blitt gammel og skral og dertil sønneløs, og så gav han riket til
		dattersønnen Harald og lot ham ta til konge. Litt seinere døde Harald
		Gullskjegg. Samme vinter døde datter hans, Ragnhild også. Våren etter ble
		kong Harald den unge sjuk og døde i Sogn; han var da ti år gammel. Straks
		Halvdan Svarte fikk vite om sønnens død, tok han av sted med stort følge og
		reiste nord til Sogn, der tok de godt imot ham. Han krevde rike og arv etter
		sin sønn, og det var ingen motstand; han la under seg riket der. Da kom Atle
		jarl den mjove fra Gaular til ham; han var venn til kong Halvdan. Kongen
		satte Atle jarl over Sygnafylke til å dømme der etter landslov og kreve inn
		skatter. Kong Halvdan vendte tilbake til Opplanda igjen.</p>
	<h2 id="s4">4. Del</h2>
	<p>Om høsten tok Kong Halvdan ned til Vingulmark. Så var det ei natt,
		Halvdan var på veitsle, og midt på natta kom den mannen som hadde hatt
		hestevakt, til ham og sa at en hær var kommet og var like ved garden; kongen
		stod opp med en gang, og bad mennene væpne seg, og går så straks ut og
		fylker. I det samme kom Gandalvssønnene Hysing og Helsing med stor hær. Det
		ble et stort slag, men kong Halvdan måtte gi seg for overmakten, og derfor
		flyktet han til skogs, men mistet mange av sine menn; Olve den spake, kong
		Halvdans fosterfar, falt der. Etterpå samlet det seg folk om kong Halvdan
		igjen, og han fulgte etter Gandalvssønnene og nådde dem på Eid ved Øyeren,
		der kjempet de; Hysing og Helsing falt, og broren Hake kom unna ved flukt.
		Siden la kong Halvdan under seg hele Vingulmark, og Hake flyktet til Alvheim.
	</p>
	<h2 id="s5">5. Del</h2>
	<p>Sigurd Hjort het en konge på Ringerike, han var større og sterkere enn
		noen annen mann, vakrere var han også enn alle andre. Far hans var Helge den
		kvasse, og mor hans Åslaug, datter til Sigurd Orm-i-auga, Ragnar Lodbroks
		sønn. De sier han var tolv år gammel, drepte han i enekamp Hildebrann Berserk
		og elleve mann av samme slag, han gjorde mange andre karstykker, og det er en
		lang saga om ham. Han hadde to barn; Ragnhild het dattera, ei ualminnelig
		gjæv og vakker kvinne, hun var i tjueårsalderen den gang, og broren hennes
		Guttorm, var halvvoksen. Om hvordan Sigurd døde, er det fortalt slik: Han rei
		alene ut i ville skogen som han brukte, han jagde store og farlige dyr, det
		hadde han lagt seg etter og gjorde det ofte. Da han hadde ridd langt av sted,
		kom han fram til en rydning et sted bort imot Hadeland, der kom Hake berserk
		mot ham med tretti mann, de sloss og der falt Sigurd Hjort og tolv av Hakes
		menn, og han sjøl mistet en arm og fikk tre andre sår. Etterpå rei Hake til
		Sigurds gard og tok Ragnhild, datter hans, og Guttorm, hennes bror; han førte
		dem bort og tok mye gull og sølv og mange dyre saker og hadde med seg hjem
		til Hadeland, der hadde han store garder. Så lot han stelle til gjestebud og
		tenkte å holde bryllup med Ragnhild, men det drog ut, for sårene hans blei
		verre. Hake Hadelendingsberserk lå til sengs av sårene hele høsten og første
		del av vinteren. Ved juletider kom Kong Halvdan til Hedmark, han hadde hørt
		om alt dette. Tidlig en morgen da kongen hadde kledd på seg, kalte han til
		seg Hårek Gand, og sa at han skulle ta over til Hadeland og hente Ragnhild
		til ham, datter til Sigurd Hjort. Hårek gjorde seg i stand og tok med seg
		hundre mann; han stelte det så han kom over fjorden i grålysningen og fram
		til Hakes gard; der satte han vakt ved alle dørene på gjestehuset, hvor alle
		folkene sov, og så gikk de til buret der Hake lå, og brøt det opp, de tok med
		seg Ragnhild og Guttorm broren hennes, og alt som fantes av gull og søælv;
		gjestehuset brente de, og alle som var inne i det. Så tok de ei stor og gild
		vogn, slo et tjeld over den og satte Ragnhild og Guttorm oppi, så drog de ned
		mot isen. Hake stod opp og gikk etter dem en stund, men da han kom til isen
		på fjorden, vendte han sverdhjaltet ned og la seg på odden så sverdet stod
		gjennom ham; der fikk han bane og ble hauglagt på stranda. Kong Halvdan så at
		de kom over fjorden på isen, han var så skarpsynt; og da han så ei vogn med
		tjeld, skjønte han det hadde gått som han ville med utsendingene. Da lot han
		sette fram bord og sendte bud rundt om i bygda og bad mange mennesker til
		seg, og den dagen ble det stort gjestebud og i det gjestebudet fikk Halvdan
		Ragnhild, og siden ble hun ei mektig dronning. Mor til Ragnhild var Tyrne,
		datter til kong Klakk-Harald i Jylland; hun var søster til Tyre Danmarksbot,
		som var gift med Gorm den gamle som rådde for Danevelde den gang.</p>
	<h2 id="s6">6. Del</h2>
	<p>Dronning Ragnhild drømte store drømmer. Hun var ei klok kvinne. Engang
		drømte hun at hun syntes hun stod ute i hagen sin og tok en torn ut av
		serken. Og mens hun stod og holdt på den tornen, vokste den slik at den ble
		en lang tein, og den ene enden nådde jorda og ble straks rotfast, og like
		etter var den andre enden av treet høyt oppe i lufta; så syntes hun treet var
		så stort at hun nesten ikke kunne se toppen på det, og det var et under så
		tjukt som det var; nederste delen av treet var rød som blod, og treleggen
		oppover var fager og grønn, men oppe i greinene var det snøhvitt; det var
		mange store greiner på treet, noen langt oppe og noen langt nede, og greinene
		var så store at hun syntes de bredde seg over hele Norge og enda lenger.</p>
	<h2 id="s7">7. Del</h2>
	<p>Kong Halvdan drømte aldri. Han syntes det var merkelig, og gikk til en
		mann som het Torleiv Spake og fortalte det og bad om råd, spurte om han kunne
		gjøre noe med det. Torleiv sa hva han sjøl brukte gjøre når det var noe han
		gjerne ville vite; han la seg til å sove i et grisehus, og da slo det aldri
		feil at han drømte. Kongen gjorde dette, og så hadde han denne drømmen; han
		syntes han hadde fått langt hår, og hele håret hang i lokker, noen lokker var
		så lange at de rakk til jorda, andre til midt på leggen, noen til knes, noen
		til hoftene, noen til midt på livet, noen til halsen og noen var ikke mer enn
		så vidt kommet opp av hausen, likesom små horn. Lokkene hadde alle farger,
		men en lokk vant over alle de andre, så fager og lys og stor var den. Han
		fortalte Torleiv denne drømmen, og han tydet den slik: ei stor ætt skulle
		komme av ham, og den skulle rå land og rike med stor heder, men ikke alle av
		ætta med like stor. Og én skulle komme av hans æt, som skulle bli større og
		gjævere enn alle de andre, og det tror folk for visst at den lokken betydde
		Olav den hellige. Kong Halvdan var en klok, sannferdig og rettvis, han satte
		lover og holdt dem sjøl, og han lot andre holde dem, slik at ingen kunne
		velte lov med makt; han satte også faste bøter for hver sak, og rettet bøtene
		etter hver manns byrd og stilling. Dronning Ragnhild fikk en sønn, de øste
		vann over ham og kalte ham Harald. Han ble fort stor og svært vakker; han
		vokste opp der og lærte snart mange idretter; han hadde godt vett. Hans mor
		var svært glad i ham, men hans far mindre.</p>
	<h2 id="s8">8. Del</h2>
	<p>Kong Halvdan var i julegjestebud på Hadeland. Det hendte noe så
		underlig der julaften; da folk hadde gått til bords, og det var en mengde
		mennesker der, så ble all maten borte fra bordene og alt ølet også; kongen
		satt sørgmodig igjen og alle andre gikk hvert til sitt. Men kongen ville ha
		greie på hva alt dette kom av, og så lot han fange en finn som hadde
		kjennskap til litt av hvert, og ville tvinge ham til å si det, og pinte ham,
		men fikk ikke noe ut av ham likevel. Finnen vendte seg til Harald, kongens
		sønn, og bad ham innstendig om hjelp, og Harald bad om nåde for ham, men det
		nyttet ikke; og så hjalp Harald ham å løpe bort mot kongens vilje og fulgte
		sjøl med. De drog av sted og kom til et sted hvor en høvding holdt et stort
		gjestebud, og der var de nok velkomne, så det ut for. Da de hadde vært der
		til utpå våren, var det en dag høvdingen sa til Harald: "Det var svært så
		faren din tok seg nær av at jeg tok litt mat fra ham her i vinter; men deg
		skal jeg lønne med et gledelig budskap. Far din er nå død, og nå skal du
		reise hjem, da skal du få hele riket han har hatt, og dessuten skal du vinne
		hele Norge."</p>
	<h2 id="s9">9. Del</h2>
	<p>Halvdan Svarte kjørte fra veitsle på Hadeland, og vegen hans falt slik
		at han kjørte over Randsfjorden; det var på våren; det var varmt av sola og
		det tinte godt. Og så kjørte de over Røykenvik, der hadde de brukt å vanne
		buskapen om vinteren, og der det var kommet møkk på isen, hadde det gravd seg
		hull av solvarmen. Da nå kongen kjørte over der, brast isen under ham, og der
		druknet kong Halvdan og en mengde mennesker. Da var han førti år gammel. Han
		hadde vært så årsæl en konge. Folk sørget så over ham, at da det ble kjent at
		han var død, og at liket var ført til Ringerike og skulle gravlegges der, kom
		det stormenn fra Romerike og Vestfold og Hedmark, og alle krevde de å få
		liket med seg og hauglegge det i sitt fylke; alle trodde at deskulle få godt
		år om de fikk det. De ble forlikt på den måten at de delte liket i fire
		deler; hodet ble lagt i haug på Stein på Ringerike, og hver av de andre tok
		sin del med seg hjem og haugla den der, og alle disse haugene heter
		Halvdanshauger.</p>
</body>
</html>